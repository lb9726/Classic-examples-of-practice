兵车行
杜甫 唐
车辚辚，马萧萧，行人弓箭各在腰。
爷娘妻子走相送，尘埃不见咸阳桥。
牵衣顿足拦道哭，哭声直上干云霄。
道傍过者问行人，行人但云点行频。
或从十五北防河，便至四十西营田。
去时里正与裹头，归来头白还戍边。
边庭流血成海水，武皇开边意未已。
君不闻汉家山东二百州，千村万落生荆杞。
纵有健妇把锄犁，禾生陇亩无东西。
况复秦兵耐苦战，被驱不异犬与鸡。
长者虽有问，役夫敢申恨？
且如今年冬，未休关西卒。
县官急索租，租税从何出？
信知生男恶，反是生女好。
生女犹得嫁比邻，生男埋没随百草。
君不见，青海头，古来白骨无人收。
新鬼烦冤旧鬼哭，天阴雨湿声啾啾！

梦李白二首
【其一】
死别已吞声，生别常恻恻⑴。
江南瘴疠地，逐客无消息⑵。
故人入我梦，明我长相忆⑶。
恐非平生魂，路远不可测⑷。
魂来枫林青，魂返关塞黑⑸。
君今在罗网，何以有羽翼⑹？
落月满屋梁，犹疑照颜色⑺。
水深波浪阔，无使蛟龙得⑻。
瘴疠	[zhàng lì]

【其二】
浮云终日行，游子久不至⑼。
三夜频梦君，情亲见君意⑽。
告归常局促，苦道来不易⑾。
江湖多风波，舟楫恐失坠⑿。
出门搔白首，若负平生志⒀。
冠盖满京华，斯人独憔悴⒁。
孰云网恢恢，将老身反累⒂。
千秋万岁名，寂寞身后事⒃。





